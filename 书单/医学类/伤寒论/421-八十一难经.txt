
<篇名>八十一难经
书名：八十一难经
作者：秦越人扁鹊  
朝代：西汉末  
年份：公元前206年-公元8年  



<目录>从一难至二十二难论经脉

<篇名>一难

属性：一难曰∶十二经皆有动脉，独取寸口，以决五脏六腑死生吉凶之法，何谓也？ 
然∶寸口者，脉之大会，手太阴之脉动也。 
人一呼，脉行三寸，一吸脉行三寸，呼吸定息，脉行六寸。人一日一夜，凡一万三千五百息， 
脉行五十度，周于身。漏水下百刻，荣卫行阳二十五度，行阴亦二十五度，为一周也。故五十度 
复会于手太阴。寸口者，五脏六腑之所终始，故法取于寸口也。 



<目录>从一难至二十二难论经脉

<篇名>二难

属性：二难曰∶脉有尺寸，何谓也？然∶尺寸者，脉之大要会也。 
从关至尺，是尺内，阴之所治也∶从关至鱼际，是寸口内，阳之所治也。 
故分寸为尺，分尺为寸。 
故阴得尺内一寸，阳得寸内九分。 
尺寸终始一寸九分，故曰尺寸也。 



<目录>从一难至二十二难论经脉

<篇名>三难

属性：三难曰∶脉有太过，有不及，有阴阳相乘，有覆有溢，有关有格，何谓也？ 
然∶关之前者，阳之动也，脉当见九分而浮。过者，法曰太过；减者，法曰不及。 
遂上鱼为溢，为外关内格，此阴乘之脉也。 
关以后者，阴之动也，脉当见一寸而沉。过者，法曰太过；减者，法曰不及。 
遂入尺为覆，为内关外格，此阳乘之脉也。 
故曰覆溢。 
是其真脏之脉，人不病而死也。 



<目录>从一难至二十二难论经脉

<篇名>四难

属性：四难曰∶脉有阴阳之法，何谓也？然∶呼出心与肺，吸入肾与肝，呼吸之间∶脾受谷味也，其脉在 
中。 
浮者阳也，沉者阴也，故曰阴阳也。 
心肺俱浮，何以别之？然∶浮而大散者心也；浮而短涩者肺也。肾肝俱沉，何以别之？然∶牢而长 
者肝也；按之濡，举指来实者肾也。脾者中州，故其脉在中，是阴阳之法也。 
脉有一阴一阳，一阴二阳，一阴三阳；有一阳一阴，一阳二阴，一阳三阴。如此之言，寸口有六 
脉俱动邪？然∶此言者，非有六脉俱动也，谓浮沉长短滑涩也。浮者阳也，滑者阳也，长者阳也；沉 
者阴也，短者阴也，涩者阴也。所谓一阴一阳者，谓脉来沉而滑也；一阴二阳者，谓脉来沉滑而长也； 
一阴三阳者，谓脉来浮滑而长，时一沉也。所谓一阳一阴者，谓脉来浮而涩也；一阳二阴者，谓脉来 
长而沉涩也；一阳三阴者，谓脉来沉涩而短，时一浮也。各以其经所在，名病逆顺也。 



<目录>从一难至二十二难论经脉

<篇名>五难

属性：五难曰∶脉有轻重，何谓也？然∶初持脉，如三菽之重，与皮毛相得者，肺部也，如六菽之重，与 
血脉相得者，心部也，如九菽之重，与肌肉相得者，脾部也。如十二菽之重，与筋平者，肝部也。按 
之至骨，举指来疾者，肾部也，故曰轻重也。 



<目录>从一难至二十二难论经脉

<篇名>六难

属性：六难曰∶脉有阴盛阳虚，阳盛阴虚，何谓也？然∶浮之损小，沉之实大，故曰阴盛阳虚；沉之 
损小，浮之实大，故曰阳盛阴虚。是阴阳虚实之意也。 



<目录>从一难至二十二难论经脉

<篇名>七难

属性：七难曰∶经言少阳之至，乍大乍小，乍短乍长；阳明之至，浮大而短；太阳之至，洪大而长； 
太阴之至，紧大而长；少阴之至，紧细而微；厥阴之至，沉短而敦。此六者，是平脉邪？将病脉邪？然∶ 
皆王脉也。 
其气以何月，各王几日？然∶冬至之后，得甲子少阳王。复得甲子阳明王。复得甲子太阳王。 
复得甲子太阴王。复得甲子少阴王。复得甲子厥阴王。王各六十日，六六三百六十日，以成一岁。 
此三阳三阴之王时日大要也。 



<目录>从一难至二十二难论经脉

<篇名>八难

属性：八难曰∶寸口脉平而死者，何谓也？然∶诸十二经脉者，皆系于生气之原。所谓生气之原者，谓 
十二经之根 
本也，谓肾间动气也。此五脏六腑之本，十二经脉之根。呼吸之门，三焦之原，一名守邪之神。故气者， 
人之根本也，根绝则茎叶枯矣。寸口脉平而死者，生气独绝于内也。 



<目录>从一难至二十二难论经脉

<篇名>九难

属性：九难曰∶何以别知脏腑之病耶？然∶数者腑也，迟者脏也。数则为热，迟则为寒。诸阳为热， 
诸阴为寒，故以别知脏腑之病也。 



<目录>从一难至二十二难论经脉

<篇名>十难

属性：十难曰∶一脉为十变者，何谓也？然∶五邪刚柔相逢之意也。假令心脉急甚者，肝邪干心也； 
心脉微急者，胆邪干小肠也∶心脉大甚者，心邪自干心也；心脉微 
大者，小肠邪自干小肠也。心脉缓甚者，脾邪干心也；心脉微缓者，胃邪干小肠也。心脉涩甚者，肺邪 
干心也；心脉微涩者，大肠邪干小肠也。心脉沉甚者，肾邪干心也；心脉微沉者，膀胱邪干小肠也。五 
脏各有刚柔邪，故令一脉辄变为十也。 



<目录>从一难至二十二难论经脉

<篇名>十一难

属性：十一难曰∶经言脉不满五十动而一止，一脏无气者，何脏也？然∶人吸者随阴入，呼者因阳出。今吸 
不能至肾，至肝而还，故知一脏无气者，肾气先尽也。 



<目录>从一难至二十二难论经脉

<篇名>十二难

属性：十二难曰∶经言五脏脉已绝于内，用针者反实其外∶五脏脉已绝于外，用针者反实其内。内外之绝 
，何以别之？然∶五脏脉已绝于内者，肾肝气已绝于内也，而医反补其心肺；五脏脉已绝于外者，其心 
肺脉已绝于外也，而医反补其肾肝。阳绝补阴，阴绝补阳，是谓实实虚虚，损不足益有余，如此死者， 
医杀之耳。 



<目录>从一难至二十二难论经脉

<篇名>十三难

属性：十三难曰∶经言见其色而不得其脉，反得相胜之脉者即死；得相生之脉者，病即自已。色之与脉 
当参相应，为之奈何？ 
然∶五脏有五色，皆见于面，亦当与寸口尺内相应。假令色青，其脉当弦而急；色赤，其脉浮大而 
散；色黄，其脉中缓而大；色白，其脉浮涩而短；色黑，其脉沉濡而滑。此所谓五色之与脉，当参相应也。 
脉数，尺之皮肤亦数；脉急，尺之皮肤亦急；脉缓。尺之皮肤亦缓；脉涩，尺之皮肤亦涩，脉滑， 
尺之皮肤亦滑。 
五脏各有声色臭味，当与寸口尺内相应，其不应者病也，假令色青，其脉浮涩而短，若大而缓 
为相胜；浮大而散，若小而滑为相生也。 
经言知一为下工，知二为中工，知三为上工。上工者十全九，中工者十全七，下工者十全六。此 
之谓也。 



<目录>从一难至二十二难论经脉

<篇名>十四难

属性：十四难曰∶脉者损至，何谓也？然∶至之脉，一呼再至曰平，三至曰离经，四至曰夺精，五至曰死，六 
至曰命绝，此至之脉也。何谓损？一呼一至曰离经，再呼一至曰夺精，三呼一至曰死，四呼一至曰命绝， 
此损之脉也。至脉从下上，损脉从上下也。 
损脉之为病奈何？然∶一损损于皮毛，皮聚而毛落；二损损于血脉，血脉虚少，不能荣于五脏六腑；三 
损损于肌肉，肌肉消瘦，饮食不能为肌肤；四损损于筋，筋缓不能自收持；五损损于骨，骨痿不能起于床。 
反此者，至于收病也。从上下者，骨痿不能起于床者死；从下上者，皮聚而毛落者死。 
治损之法奈何？然∶损其肺者，益其气；损其心者，调其荣卫；损其脾者，调其饮食，适其 
寒温；损其肝者，缓其中；损其肾者，益其精。此治损之法也。 
脉有一呼再至，一吸再至；有一呼三至，一吸三至；有一呼四至，一吸四至；有一呼五至，一吸五至； 
有一呼六至，一吸六至；有一呼一至，一吸一至；有再呼一至，再吸一至；有呼吸再至。脉来如此，何以 
别知其病也。 
然∶脉来一呼再至，一吸再至，不大不小曰平。一呼三至，一吸三至，为适得病，前大后小，即头痛、 
目眩。前小后大，即胸满、短气。一呼四至，一吸四至，病欲甚，脉洪大者，苦烦满；沉细者，腹中痛；滑 
者伤热，涩者中雾露。一呼五至，一吸五至，其人当困，沉细夜加，浮大昼加，不大不小，虽困可治，其有 
大小者为难治。一呼六至，一吸六至，为死脉也，沉细夜死，浮大昼死。一呼一至，一吸一至，名曰损，人 
虽能行，犹当着床，所以然者，血气皆不足故也。再呼一至，再吸一至，呼吸再至，名曰无魂，无魂者，当 
死也，人虽能行，名曰行尸。 
上部有脉，下部无脉，其人当吐，不吐者死。上部无脉，下部有脉，虽困无能为害。所以然者，譬 
如人之有尺，树之有根，枝叶虽枯槁，根本将自生，脉有根本，人有元气，故知不死。 



<目录>从一难至二十二难论经脉

<篇名>十五难

属性：十五难曰∶经言春脉弦，夏脉钩，秋脉毛，冬脉石，是王脉耶，将病脉也？然∶弦、钩、毛、石者。 
四时之脉也。春脉弦者，肝，东方木也，万物始生，未有枝叶，故其脉之来，濡弱而长，故曰弦。夏脉 
钩者，心，南方火也，万物之所茂，垂枝布叶，皆下曲如钩，故其脉之来疾去迟，故曰钩。秋脉毛者，肺 
，西方金也，万物之所终，草木华叶，皆秋而落，其枝独在，若毫毛也，故其脉之来，轻虚以浮，故曰毛 
。冬脉石者，肾，北方水也，万物之所藏也，盛冬之时，水凝如石，故其脉之来，沉濡而滑，故曰石。此 
四时之脉也。如有变奈何？ 
然∶春脉弦，反者为病。何谓反？然∶其气来实强，是谓太过，病在外；气来虚微，是谓不及， 
病在内。气来厌厌聂聂，如循榆叶曰平；益实而滑，如循长竿曰病；急而劲益强，如新张弓弦曰死。 
春脉微弦曰平，弦多胃气少曰病，但弦无胃气曰死，春以胃气为本。 
夏脉钩，反者为病。何谓反？然∶其气来实强，是谓太过，病在外；气来虚微，是谓不及，病在 
内。其脉来累累如环，如循琅 曰平？来而益数，如鸡举足者曰病；前曲后居，如操带钩曰死。夏脉 
微钩曰平，钩多胃气少曰病，但钩无胃气曰死，夏以胃气为本。 
秋脉毛，反者为病。何谓反？然；其气来实强，是谓太过，病在外；气来虚微，是谓不及，病在 
内。其脉来蔼蔼如车盖，按之益大曰平；不上不下，如循鸡羽曰病；按之萧索，如风吹毛曰死。秋脉微毛 
曰平，毛多胃气少曰病，但毛无胃气曰死，秋以胃气为本。 
冬脉石，反者为病。何谓反？然∶其气来实强，是谓太过，病在外；气来虚微，是谓不及，病在内 
。脉来上大下兑，濡滑如雀之啄曰平∶啄啄连属，其中微曲曰病；来如解索，去如弹石曰死。冬脉微石 
曰平，石多胃气少曰病，但石无胃气曰死，冬以胃气为本。 
胃者，水谷之海，主禀，四时皆以胃气为本。是谓四时之变病，死生之要会也。 
脾者，中州也，其平和不可得见，衰乃见耳。来如雀之啄，如水之下漏，是脾衰见也。 



<目录>从一难至二十二难论经脉

<篇名>十六难

属性：十六难曰∶脉有三部九候，有阴阳，有轻重，有六十首，一脉变为四时，离圣久远，各 
自是其法，何以别之？ 
然∶是其病，有内外证。 
其病为之奈何？ 
然∶假令得肝脉，其外证∶善洁，面青，善怒；其内证∶脐左有动气，按之牢若痛；其病∶四肢满， 
闭淋、溲便难，转筋。有是者肝也，无是者非也。 
假令得心脉，其外证∶面赤，口干，喜笑；其内证∶齐上有动气，按之牢若痛；其病∶烦心，心痛， 
掌中热而 。有是者心也，无是者非也。 
假令得脾脉，其外证∶面黄，善噫，善思，善味；其内证∶当脐有动气，按之牢若痛；其病∶腹胀 
满，食不消，体重节痛，怠堕嗜卧，四肢不收。有是者脾也，无是者非也。 
假令得肺脉，其外证∶面白，善嚏，悲愁不乐，欲哭；其内证∶脐右有动气，按之牢若痛；其病∶ 
喘咳，洒淅寒热。有是者肺也，无是者非也。 
假令得肾脉，其外证∶面黑，善恐欠；其内证∶脐下有动气，按之牢若痛；其病∶逆气，小腹急痛， 
泄如下重，足胫寒而逆。有是者肾也，无是者非也。 



<目录>从一难至二十二难论经脉

<篇名>十七难

属性：十七难曰；经言病或有死，或有不治自愈，或连年月不已，其死生存亡，可切脉而知之耶？然∶可 
尽知也。 
诊病若闭目不欲见人者，脉当得肝脉强急而长。而反得肺脉浮短而涩者，死也。 
病若开目而渴，心下牢者，脉当得紧实而数，反得沉涩而微者。死也。 
病若吐血，复鼽衄血者，脉当沉细。反浮大而牢者，死也。 
病若谵言妄语，身当有热，脉当洪大，而反手足厥逆，脉沉细而微者，死也。 
病若大腹而泄者，脉当微细而涩，反紧大而滑者，死也。 



<目录>从一难至二十二难论经脉

<篇名>十八难

属性：十八难曰∶脉有三部，部有四经，手有太阴、阳明，足有太阳、少阴，为上下部，何谓也？ 
然∶手太阴、阳明，金也；足少阴、太阳，水也；金生水，水流下行而不能上，故在下部也。足 
厥阴、少阳，木也；生手太阳、少阴火，火炎上行而不能下，故为上部。手心主、少阳火，生足太阴、 
阳明土，土主中宫，故在中部也。此皆五行子母更相生养者也。 
脉有三部九候，各何主之？然∶三部者，寸关尺也。九候者，浮中沉也。上部法天，主胸以上至 
头之有疾也；中部法人，主膈以下至脐之有疾也；下部法地，主脐以下至足之有疾也。审而刺之者也。 
人病有沉滞、久积聚，可切脉而知之耶？ 
然∶诊在右胁有积气，得肺脉结，脉结甚则积甚，结微则气微。 
诊不得肺脉，而右胁有积气者何也？然∶肺脉虽不见，右手脉当沉伏。 
其外痼疾同法耶？将异也？ 
然∶结者，脉来去时一止，无常数，名曰结也。伏者，脉行筋下也，浮者，脉在肉上行也。左右表里， 
法皆如此。 
假令脉结伏者，内无积聚；脉浮结者，外无痼疾；有积聚脉不结伏，有痼疾脉不浮结。为脉不应病 
，病不应脉，是为死病也。 



<目录>从一难至二十二难论经脉

<篇名>十九难

属性：十九难曰∶经言脉有逆顺，男女有恒。而反者，何谓也？ 
然∶男子生于寅，寅为木，阳也。女子生于申，申为金，阴也。故男脉在关上，女脉在关下，是以 
男子尺脉恒弱，女子尺脉恒盛，是其常也。 
反者，男得女脉，女得男脉也。其为病何如？ 
然∶男得女脉为不足，病在内；左得之病在左，右得之病在右，随脉言之也。女得男脉为太过 
，病在四肢；左得之病在左，右得之病在右，随脉言之，此之谓也。 



<目录>从一难至二十二难论经脉

<篇名>二十难

属性：二十难曰∶经言脉有伏匿。伏匿于何脏而言伏匿邪？然∶谓阴阳更相乘、更相伏也。脉居阴部而反阳 
脉见者，为阳乘阴也，脉虽时沉涩而短，此谓阳中伏阴也；脉居阳部而反阴脉见者，为阴乘阳也，脉虽时浮 
滑而长，此谓阴中伏阳也。 
重阳者狂，重阴者癫。脱阳者见鬼，脱阴者目盲。 



<目录>从一难至二十二难论经脉

<篇名>二十一难

属性：二十一难曰∶经言人形病、脉不病曰生，脉病、形不病曰死，何谓也？然∶人形病、脉不病，非有 
不病者也，谓息数不应脉数也，此大法。 



<目录>从一难至二十二难论经脉

<篇名>二十二难

属性：二十二难曰∶经言脉有是动，有所生病。一脉变为二病者，何也？然∶经言是动者，气也；所生病者， 
血也。邪在气，气为是动∶邪在血，血为所生病，气主 之。血主濡之。气留而不行者，为气先病也；血 
壅而不濡者。为血后病也。故先为是动，后所生也。 



<目录>从二十三难至二十九难论经络

<篇名>二十三难

属性：二十三难曰∶手足三阴三阳，脉之度数，可晓以不？然∶手三阳之脉，从手至头，长五尺，五六合三 
丈。手三阴之脉，从手至胸中，长三尺五寸，三六一丈八尺，五六三尺，合二丈一尺。足三阳之脉， 
从足至头，长八尺，六八四丈八尺。足三阴之脉，从足至胸，长六尺五寸，六六三丈六尺，五六三尺， 
合三丈九尺。人两足跷脉，从足至目，长七尺五寸，二七一丈四尺，二五一尺，合一丈五尺。督脉、 
任脉各长四尺五寸，二四八尺，二五一尺，合九尺。凡脉长一十六丈二尺，此所谓十二经脉长短之数 
也。 
经脉十二，络脉十五，何始何穷也？然∶经脉者，行血气，通阴阳，以荣于身者也。其始从中焦， 
注手太阴、阳明；阳明注足阳明、太阴；太阴注手少阴、太阳；太阳注足太阳、少阴；少阴注手心主、 
少阳；少阳注足少阳、厥阴；厥阴复还注手太阴。别络十五，皆因其原，如环无端，转相灌溉，朝于 
寸口、人迎，以处百病，而决死生也。 
经云∶明知终始，阴阳定矣。何谓也？然∶终始者，脉之纪也。寸口、人迎，阴阳之气，通于 
朝使，如环无端，故曰始也。终者，三阴三阳之脉绝，绝则死。死各有形，故曰终也。 



<目录>从二十三难至二十九难论经络

<篇名>二十四难

属性：二十四难曰∶手足三阴三阳，气已绝，何以为候？何知其吉凶不？然∶足少阴气绝，即骨枯。 
少阴者，冬脉也，伏行而温于骨髓。故骨髓不温，即肉不着骨；骨肉不相亲，即肉濡而却；肉濡而 
却，故齿长而枯，发无润泽；无润泽者，骨先死。戊日笃，己日死。 
足太阴气绝，则脉不营其口唇。口唇者，肌肉之本也。脉不营，则肌肉不滑泽；肌肉不滑泽， 
则肉满；肉满则唇反，唇反则肉先死。甲日笃，乙日死。 
足厥阴气绝，即筋缩引卵与舌卷。厥阴者、肝脉也。肝者、筋之合也。筋者、聚于阴器而络于舌本。 
故脉不营，则筋缩急；筋缩急即引卵与舌；故舌卷卵缩，此筋先死。庚日笃、辛日死。 
手太阴气绝，即皮毛焦。太阴者、肺也，行气温于皮毛者也。气弗营，则皮毛焦；皮毛焦， 
则津液去；津液去，即皮节伤；皮节伤，则皮枯毛折；毛折者、则毛先死。丙日笃、丁日死。 
手少阴气绝，则脉不通；脉不通，则血不流；血不流，则色泽去。故面色黑如黧，此血先死。 
壬日笃，癸日死。 
三阴气俱绝者，则目眩转，目瞑；目瞑者，为失志；失志者，则志先死，死即目瞑也。 
六阳气俱绝者，则阴与阳相离。阴阳相离，则腠理泄，绝汗乃出，大如贯珠，转出不流，即气先死。 
旦占夕死，夕占旦死。 



<目录>从二十三难至二十九难论经络

<篇名>二十五难

属性：二十五难曰∶有十二经，五脏六腑十一耳，其一经者， 
何等经也？然∶一经者，手少阴与心主别脉也，心主与三焦为表里，俱有名而无形，故言经有十二也。 



<目录>从二十三难至二十九难论经络

<篇名>二十六难

属性：二十六难曰∶经有十二，络有十五，余三络者，是何等络也？然，有阳络，有阴络，有脾之大 
络。阳络者，阳跷之络也。阴络者，阴跷之络也。故终有十五焉。 



<目录>从二十三难至二十九难论经络

<篇名>二十七难

属性：二十七难曰∶脉有奇经八脉者，不拘于十二经，何也？然∶有阳维，有阴维，有阳跷，有阴跷，有冲， 
有督，有任，有带之脉。凡此八脉者，皆不拘于经，故曰奇经八脉也。 
经有十二，络有十五，凡二十七气，相随上下，何独不拘于经也？然∶圣人图设沟渠，通 
利水道，以备不然。天雨降下，沟渠溢满，当此之时， 霈妄作，圣人不能复图也。此络脉满溢， 
诸经不能复拘也。 



<目录>从二十三难至二十九难论经络

<篇名>二十八难

属性：二十八难曰∶其奇经八脉者，既不拘于十二经，皆何起何继也？然∶督脉者，起于下极之俞， 
并于脊里，上至风府，入属于脑。任脉者，起于中极之下，以上 
毛际，循腹里，上关元，至喉咽。冲脉者，起于气冲，并足阳明之经，夹脐上行，至胸中而散 
也。带脉者，起于季胁，回身一周。阳跷脉者，起于跟中，循外踝上行，入风池。阴跷脉者，亦 
起于跟中，循内踝上行，至咽喉，交贯冲脉。阳维阴维者，维络于身，溢蓄不能环流灌溉诸经 
者也。故阳维起于诸阳会也，阴维起于诸阴交也。比于圣人图设沟渠，沟渠满溢，流于深湖，故圣 
人不能拘通也，而人脉隆盛，入于八脉而不环周，故十二经亦不能拘之，其受邪气，蓄则肿热， 
砭射之也。 



<目录>从二十三难至二十九难论经络

<篇名>二十九难

属性：二十九难曰∶奇经之为病何如？然∶阳维维于阳，阴维维于阴，阴阳不能自相维，则怅然失志，溶溶不 
能自收持。阳维为病苦寒热，阴维为病苦心痛。阴跷为病，阳缓而阴急，阴跷为病，阴缓而阳急。 
冲之为病，逆气而里急。督之为病，脊强而厥。任之为病，其内苦结，男子为七疝，女子为瘕聚。 
带之为病，腹满，腰溶溶，若坐水中。此奇经八脉之为病也。 



<目录>从三十难至四十七难论脏腑

<篇名>三十难

属性：三十难曰∶荣气之行，常与卫气相随不？然∶经言人受气于谷，谷入于胃，乃传与五脏六腑， 
五脏六腑皆受于气。其清者为荣，浊者为卫，荣行脉中，卫行脉外，营周不息，五十而复大会。 
阴阳相贯，如环之无端，故知荣卫相随也。 



<目录>从三十难至四十七难论脏腑

<篇名>三十一难

属性：三十一难曰∶三焦者，何禀、何生？何始、何终？其治常在何许？可晓以不？然∶三焦者，水 
谷之道路，气之所终始也。上焦者，在心下，下膈、在胃上口，主内而不出。其治在膻中，玉堂下 
一寸六分，直两乳间陷者是。中焦者，在胃中脘，不上不下，主腐熟水谷。其治在脐傍。下焦者， 
当膀胱上口，主分别清浊，主出而不内，以传道也。其治在脐下一寸，故名曰三焦，其腑在气街。 



<目录>从三十难至四十七难论脏腑

<篇名>三十二难

属性：三十二难曰∶五脏俱等，而心肺独在膈上者何也？然∶心者血，肺者气。血为荣，气为卫； 
相随上下，谓之荣卫。通行经络，营周于外，故令心肺在膈上也。 



<目录>从三十难至四十七难论脏腑

<篇名>三十三难

属性：三十三难曰∶肝青象木，肺白象金。肝得水而沉，木得水而浮；肺得水而浮，金得水而沉。其 
意何也？然∶肝者、非为纯木也，乙角也，庚之柔。大言阴与阳，小言夫与妇。释其微阳，而吸其微阴 
之气，其意乐金。又行阴道多，故令肝得水而沉也。肺者、非为纯金也，辛商也，丙之柔。大言 
阴与阳，小言夫与妇。释其微阴，婚而就火，其意乐火，又行阳道多，故令肺得水而浮也。肺熟而复沉， 
肝熟而复浮者，何也？故知辛当归庚，乙当归甲也。 



<目录>从三十难至四十七难论脏腑

<篇名>三十四难

属性：三十四难曰∶五脏各有声色臭味，皆可晓知以不？然∶十变言，肝色青，其臭臊，其味酸， 
其声呼，其液泣；心色赤，其臭焦，其味苦，其声言，其液汗；脾色黄，其臭香，其味甘，其 
声歌，其液涎；肺色白，其臭腥，其味辛，其声哭，其液涕；肾色黑，其臭腐，其味咸，其声呻， 
其液唾。是五脏声色臭味也。 
五脏有七神，各何所藏耶？然∶脏者，人之神气所舍藏也。故肝藏魂、肺藏魄，心藏神， 
脾藏意与智，肾藏精与志也。 



<目录>从三十难至四十七难论脏腑

<篇名>三十五难

属性：三十五难曰∶五脏各有所，腑皆相近，而心肺独去大肠，小肠远者，何也？然∶经言心荣肺卫， 
通行肠气，故居在上；大肠小肠传阴气而下，故居在下。所以相去而远也。 
又诸腑者，皆阳也，清净之处。今大肠、小肠、胃与膀胱，皆受不净，其意何也？ 
然∶诸腑者，谓是。非也。经言小肠者，受盛之腑也；大肠者，传泻行道之腑也；胆者，清净之 
腑也；胃者，水谷之腑也；膀胱者，津液之腑也。一腑犹无两名，故知非也。小肠者，心之腑；大 
肠者，肺之腑；胆者，肝之腑；胃者，脾之腑；膀胱者，肾之腑。 
小肠谓赤肠，大肠谓白肠，胆者谓青肠，胃者谓黄肠，膀胱者谓黑肠，下焦之所治也。 



<目录>从三十难至四十七难论脏腑

<篇名>三十六难

属性：三十六难曰∶脏各有一耳，肾独有两者，何也？然∶肾两者，非皆肾也，其左者为肾，右者 
为命门。命门者，诸神精之所舍，原气之所系也，男子以藏精，女子以系胞。故知肾有一也。 



<目录>从三十难至四十七难论脏腑

<篇名>三十七难

属性：三十七难曰∶五脏之气，于何发起，通于何许，可晓以不？然∶五脏者，当上关于九窍也。 
故肺气通于鼻，鼻和则知香臭矣；肝气通于目，目和则知黑白矣；脾气通于口，口和则知谷 
味矣；心气通于舌，舌和则知五味矣；肾气通于耳，耳和则知五音矣。 
五脏不和，则九窍不通；六腑不和，则留结为痈。 
邪在六腑，则阳脉不和；阳脉不和，则气留之；气留之则阳脉盛矣。邪在五脏，则阴脉 
不和；阴脉不和，则血留之；血留之则阴脉盛矣。阴气太盛，则阳气不得相营也，故曰格。阳 
气太盛，则阴气不得相营也，故曰关。阴阳俱盛不得相营也，故曰关格，关格者，不得尽其命 
而死矣。 
经言，气独行于五脏，不营于六腑者，何也？然∶夫气之所行也，如水之流，不得息也。 
故阴脉营于五脏，阳脉营于六腑，如环无端，莫知其纪，终而复始，其不覆溢，人气内温于脏腑， 
外濡于腠理。 



<目录>从三十难至四十七难论脏腑

<篇名>三十八难

属性：三十八难曰∶脏唯有五，腑独有六者，何也？然∶所以腑有六者，谓三焦也。有原气之别焉， 
主持诸气，有名而无形，其经属手少阳。此外府也，故言腑有六焉。 



<目录>从三十难至四十七难论脏腑

<篇名>三十九难

属性：三十九难曰∶经言腑有五，脏有六者，何也？然∶六腑者，正有五腑也。五脏亦有六脏者， 
谓肾有两脏也。其左为肾，右为命门。命门者，精神之所舍也；男子以藏精，女子以系胞，其气与肾 
通。故言脏有六也。腑有五者，何也？然∶五脏各一腑，三焦亦是一腑，然不 
属于五脏，故言腑有五焉。 



<目录>从三十难至四十七难论脏腑

<篇名>四十难

属性：四十难曰∶经言，肝主色，心主臭，脾主味，肺主声，肾主液。鼻者，肺之候，而反知香臭；耳 
者，肾之候，而反闻声。其意何也？然∶肺者，西方金也，金生于巳，巳者南方火，火者心，心 
主臭，故令鼻知香臭；肾者，北方水也，水生于申，申者西方金，金者肺，肺主声，故令耳闻声。 



<目录>从三十难至四十七难论脏腑

<篇名>四十一难

属性：四十一难曰∶肝独有两叶，以何应也？然∶肝者，东方木也。木者、春也。万物始生，其尚 
幼小，意无所亲，去太阴尚近，离太阳不远，犹有两心，故有两叶，亦应木叶也。 



<目录>从三十难至四十七难论脏腑

<篇名>四十二难

属性：四十二难曰∶人肠胃长短，受水谷多少，各几何？然∶胃大一尺五寸，径五寸，长二尺六寸， 
横屈受水谷三斗五升，其中常留谷二斗，水一斗五升。小肠大二寸半，径八分分之少半，长三丈 
二尺，受谷二斗四升，水六升三合合之大半。回肠大四寸，径一寸半，长二丈一尺，受谷一斗，水七 
升半。广肠大八寸，径二寸半，长二尺八寸，受谷九升三合八分合之一。故肠胃凡长五丈八尺四寸，合 
受水谷八斗七升六合八分合之一，此肠胃长短，受水合之数也。 
肝重二斤四两，左三叶，右四叶，凡七叶，主藏魂。心重十二两，中有七孔三毛，盛精汁三 
合，主藏神。脾重二斤三两，扁广三寸，长五寸，有散膏半斤，主裹血，温五脏，主藏意。肺重三斤三 
两，六叶两耳，凡八叶，主藏魄。肾有两枚，重一斤一两，主藏志。胆在肝之短叶间∶重三两三铢， 
盛精汁三合。胃重二斤二两，纡曲屈伸，长二尺六寸，大一尺五寸，径五寸，盛谷二斗，水一斗 
五升。小肠重二斤十四两，长三丈二尺，广二寸半，径八分分之少半，左回叠积十六曲，盛谷二斗四 
升，水六升三合合之大半。大肠重二斤十二两，长二丈一尺，广四寸，径一寸，当脐右回十六曲， 
盛谷一斗，水七升半。膀胱重九两二铢，纵广九寸，盛溺九升九合。口广二寸半，唇至齿，长九分。 
齿以后至会厌，深三寸半，大容五合。舌重十两，长七寸，广二寸半。咽门重十二两，广二寸半，至胃长 
一尺六寸。喉咙重十二两，广二寸，长一尺二寸，九节。肛门重十二两，大八寸，径二寸大半， 
长二尺八寸，受谷九升三合八分合之一。 



<目录>从三十难至四十七难论脏腑

<篇名>四十三难

属性：四十三难曰∶人不食饮，七日而死者，何也？然∶人胃中当有留谷二斗，水一斗五升。故平人日再 
至圊，一行二升半，日中五升，七日五七三斗五升，而水谷尽矣。故平人不食饮七日而死者，水 
谷津液俱尽，即死矣。 



<目录>从三十难至四十七难论脏腑

<篇名>四十四难

属性：四十四难曰∶七冲门何在？然∶唇为飞门，齿为户门，会厌为吸门，胃为贲门， 
太仓下口为幽门，大肠、小肠会为阑门，下极为魄门，故曰七冲门也。 



<目录>从三十难至四十七难论脏腑

<篇名>四十五难

属性：四十五难曰∶经言八会者，何也？然∶腑会太仓、脏会季胁，筋会阳陵泉，髓会绝骨，血会膈 
俞，骨会大杼，脉会太渊，气会三焦，外一筋直两乳内也。热病在内者，取其会之气穴也。 



<目录>从三十难至四十七难论脏腑

<篇名>四十六难

属性：四十六难曰∶老人卧而不寐，少壮寐而不寤者，何也？然∶经言少壮者，血气盛，肌肉滑，气道 
通，荣卫之行不失于常，故昼日精，夜不寤也。老人血气衰，肌肉不滑，荣卫之道涩，故昼 
日不能精，夜不得寐也，故知老人不得寐也。 



<目录>从三十难至四十七难论脏腑

<篇名>四十七难

属性：四十七难曰∶人面独能耐寒者，何也？然∶人头者，诸阳之会也。诸阴脉皆至颈、胸中而 
还，独诸阳脉皆上至头耳，故令面耐寒也。 



<目录>从四十八难至六十一难论疾病

<篇名>四十八难

属性：四十八难曰∶人有三虚三实，何谓也？然∶有脉之虚实，有病之虚实，有诊之虚实也。脉之虚 
实者，濡者为虚，紧牢者为实。病之虚实者，出者为虚，入者为实；言者为虚，不言者为 
实；缓者为虚，急者为实。诊之虚实者，濡者为虚，牢者为实；痒者为虚，痛者为实；外痛内快， 
为外实内虚；内痛外快，为内实外虚，故曰虚实也。 



<目录>从四十八难至六十一难论疾病

<篇名>四十九难

属性：四十九难曰∶有正经自病，有五邪所伤，何以别之？然∶忧愁思虑则伤心，形寒饮冷则 
伤肺；恚怒气逆上而不下则伤肝；饮食劳倦则伤脾；久坐湿地，强力入水则伤肾。是正经之 
自病也。 
何谓五邪？然∶有中风，有伤暑，有饮食劳倦，有伤寒，有中湿。此之谓五邪。 
假令心病，何以知中风得之？然∶其色当赤。何以言之？肝主色，自入为青，入心为赤，入脾 
为黄，入肺为白，入肾为黑。肝为心邪，故知当赤色。其病身热、胁下满痛。其脉浮大而弦。 
何以知伤暑得之？然∶当恶臭。何以言之？心主臭，自入为焦臭，入脾为香臭，入肝为臊臭， 
入肾为腐臭，入肺为腥臭。故知心病伤暑得之，当恶臭，其病身热而烦，心痛。其脉浮大而散。 
何以知饮食劳倦得之？然∶当喜苦味也。虚为不欲食，实为欲食。何以言之？脾主味，入肝为酸， 
入心为苦，入肺为辛，入肾为咸，自入为甘。故知脾邪入心，为喜苦味也。其病身热而体重嗜卧，四 
肢不收。其脉浮大而缓。 
何以知伤寒得之？然∶当谵言妄语。何以言之？肺主声，入肝为呼，入心为言，入脾为歌， 
入肾为呻，自入为哭，故知肺邪入心，为谵言妄语也。其病身热，洒洒恶寒，甚则喘咳。其脉浮大而涩。 
何以知中湿得之？然∶当喜汗出不可止。何以言之？肾主湿，入肝为泣，入心为汗，入脾为涎， 
入肺为涕，自入为唾。故知肾邪入心，为汗出不可止也。其病身热而小腹痛，足胫寒而逆。其脉沉濡而 
大。此五邪之法也。 



<目录>从四十八难至六十一难论疾病

<篇名>五十难

属性：五十难曰∶病有虚邪，有实邪，有贼邪，有微邪，有正邪，何以别之？然∶从后来者为虚邪， 
从前来者为实邪，从所不胜来者为贼邪，从所胜来者为微邪，自病者为正邪。 
何以言之？假令心病，中风得之为虚邪，伤暑得之为正邪，饮食劳倦得之为实邪，伤寒得之为微 
邪，中湿得之为贼邪。 



<目录>从四十八难至六十一难论疾病

<篇名>五十一难

属性：五十一难曰∶病有欲得温者，有欲得寒者，有欲得见人者，有不欲得见人者，而各不同，病在 
何脏腑也？然∶病欲得寒，而欲见人者，病在腑也；病欲得温，而不欲见人者，病在脏也。何以言之？ 
腑者阳也，阳病欲得寒，又欲见人；脏者阴也，阴病欲得温，又欲闭户独处，恶闻人声。故以别知脏 
腑之病也。 



<目录>从四十八难至六十一难论疾病

<篇名>五十二难

属性：五十二难曰∶腑脏发病，根本等不？然∶不等也。其不等奈何？然∶脏病者，止而不移，其病不 
离其处；腑病者，仿佛贲向，上下行流，居处无常。故以此知脏腑根本不同也。 



<目录>从四十八难至六十一难论疾病

<篇名>五十三难

属性：五十三难曰∶经言七传者死，间脏者生，何谓也？然∶七传者，传其所胜也。间脏者，传其子 
也。何以言之？假令心病传肺，肺传肝，肝传脾，脾传肾，肾传心，一脏不再伤，故言七传者死也。 
假令心病传脾，脾传肺，肺传肾，肾传肝，肝传心，是子母相传，竟而复始，如环无端，故曰生也。 



<目录>从四十八难至六十一难论疾病

<篇名>五十四难

属性：五十四难曰∶脏病难治，腑病易治，何谓也？然∶脏病所以难治者，传其所胜也∶腑病易治 
者，传其子也。与七传，间脏同法也。 



<目录>从四十八难至六十一难论疾病

<篇名>五十五难

属性：五十五难曰∶病有积、有聚，何以别之？然∶积者、阴气也；聚者、阳气也。故阴沉而伏， 
阳浮而动。气之所积名曰积，气之所聚名曰聚。故积者，五脏所生；聚者、六腑所成也。积者、阴气 
也，其始发有常处，其痛不离其部，上下有所终始，左右有所穷处；聚者、阳气也，其始发无根本， 
上下无所留止，其痛无常处，谓之聚。故以是别知积聚也。 



<目录>从四十八难至六十一难论疾病

<篇名>五十六难

属性：五十六难曰∶五脏之积，各有名乎？以何月何日得之？ 
然∶肝之积名曰肥气，在左胁下，如覆杯，有头足。久不愈，令人发咳逆， 疟，连岁 
不已。以季夏戊己日得之。何以言之？肺病传于肝，肝当传脾，脾季夏适王。王者不受邪，肝复欲还肺， 
肺不肯受，故留结为积。故知肥气以季夏戊己日得之。 
心之积，名曰伏梁，起脐上，大如臂，上至心下。久不愈，令人病烦心。以秋庚辛日得之。 
何以言之？肾病传心，心当传肺，肺以秋适王，王者不受邪，心欲复还肾，肾不肯受，故留结为 
积。故知伏梁以秋庚辛日得之。 
脾之积，名曰痞气，在胃脘，覆大如盘。久不愈，令人四肢不收，发黄胆，饮食不为肌肤。 
以冬壬癸日得 
之。何以言之？肝病传脾，脾当传肾，肾以冬适王，王者不受邪，脾复欲还肝，肝不肯受，故留结 
为积。故知痞气以冬壬癸日得之。 
肺之积，名曰息贲，在右胁下，覆大如杯。久不已，令人洒淅寒热，喘咳，发肺壅。以春甲乙 
日得之。何以言之？心病传肺，肺当传肝，肝以春适王，王者不受邪，肺复欲还心，心不肯受，故留结 
为积。故知息贲以春甲乙日得之。 
肾之积，名曰贲豚，发于少腹，上至心下，若豚状，或上或下无时。久不已，令人喘逆，骨痿， 
少气。以夏丙丁日得之。何以言之？脾病传肾，肾当传心，心以夏适王，王者不受邪，肾复欲还脾， 
脾不肯受，故留结为积。故知贲豚以夏丙丁日得之。此五积之要法也。 



<目录>从四十八难至六十一难论疾病

<篇名>五十七难

属性：五十七难曰∶泄凡有几，皆有名不？然∶泄凡有五，其名不同。有胃泄，有脾泄，有大肠泄， 
有小肠泄，有大瘕泄，名曰后重。 
胃泄者，饮食不化，色黄。 
脾泄者，腹胀满，泄注，食即呕吐逆。 
大肠泄者，食巳窘迫。大便色白，肠鸣切痛。 
小肠泄者，溲而便脓血，少腹痛。 
大瘕泄者，里急后重，数至圊而不能便，茎中痛，此五泄之要法也。 



<目录>从四十八难至六十一难论疾病

<篇名>五十八难

属性：五十八难曰，伤寒有几？其脉有变不？然∶伤寒有五，有中风，有伤寒，有湿温， 
有热病，有温病，其所苦各不同。 
中风之脉，阳浮而滑，阴濡而弱∶湿温之脉，阳浮而弱，阴小而急；伤寒之脉，阴阳俱盛而紧 
涩；热病 
之脉，阴阳俱浮，浮之而滑，沉之散涩；温病之脉，行在诸经，不知何经之动也，各随其经 
所在而取之。 
伤寒有汗出而愈，下之而死者；有汗出而死，下之而愈者，何也？然∶阳虚阴盛，汗出而愈， 
下之即死；阳盛阴虚，汗出而死，下之而愈。 
寒热之病，候之如何也？然∶皮寒热者，皮不可近席，毛发焦，鼻槁、不得汗；肌寒热者， 
皮肤痛，唇舌槁，无汗；骨寒热者，病无所安，汗注不休，齿本槁痛 



<目录>从四十八难至六十一难论疾病

<篇名>五十九难

属性：五十九难曰∶狂癫之病，何以别之？然∶狂疾之始发，少卧而不饥，自高贤也，自辨智也， 
自倨贵也，妄笑好歌乐，妄行不休是也。癫疾始发，意不乐，僵仆直视，其脉三部阴阳俱盛是也。 



<目录>从四十八难至六十一难论疾病

<篇名>六十难

属性：六十难曰∶头心之病，有厥痛，有真痛，何谓也？然∶手三阳之脉，受风寒，伏留而不去 
者，则名厥头痛； 
入连在脑者，名真头痛。其五脏气相干，名厥心痛， 
其痛甚，但在心，手足青者即名真心痛。其真心痛者，旦发夕死，夕发旦死。 



<目录>从四十八难至六十一难论疾病

<篇名>六十一难

属性：六十一难曰∶经言望而知之谓之神，闻而知之谓之圣，问而知之谓之工，切脉而知之谓之巧， 
何谓也？然∶望而知之者，望见其五色以知其病。 
闻而知之者，闻其五音以别其病。 
问而知之者，问其所欲五味，以知其病所起所在也。 
切脉而知之者，诊其寸口，视其虚实，以知其病，病在何脏腑也。 
经言以外知之曰圣，以内知之曰神，此之谓也。 



<目录>从六十二难至六十八难论穴道

<篇名>六十二难

属性：六十二难曰∶脏井荥有五，腑独有六者，何谓也？然∶腑者阳也，三焦行于诸阳，故置一俞名曰 
原。腑有六者，亦与三焦共一气也。 



<目录>从六十二难至六十八难论穴道

<篇名>六十三难

属性：六十三难曰∶《十变》言，五脏六腑荥合，皆以井为始者，何也？然∶井者，东方春也，万 
物之始生。诸 行喘息， 飞蠕动，当生之物，莫不以春生。故岁数始于春，日数始于甲，故以 
井为始也。 



<目录>从六十二难至六十八难论穴道

<篇名>六十四难

属性：六十四难曰∶《十变》又言，阴井木，阳井金；阴荥火，阳荥水；阴俞土，阳俞木，阴经金，阳经 
火；阴合水，阳合土。阴阳皆不同，其意何也？ 
然∶是刚柔之事也。阴井乙木，阳井庚金。阳井庚，庚者，乙之刚也；阴井乙，乙者，庚之柔也。 
乙为木，故言阴井木也；庚为金，故言阳井金也。余皆仿此。 



<目录>从六十二难至六十八难论穴道

<篇名>六十五难

属性：六十五难曰∶经言所出为井，所入为合，其法奈何？然∶所出为井，井者，东方春也，万物之始 
生，故言所出为井也。所入为合，合者、北方冬也，阳气入藏，故言所 
入为合也。 



<目录>从六十二难至六十八难论穴道

<篇名>六十六难

属性：六十六难曰∶“经言、肺之原，出于太渊；心之原，出于大陵；肝之原，出于太冲；脾之原，出于 
太白；肾之原，出于太溪；少阴之原，出于兑骨；胆之原，出于丘墟；胃之原，出于冲阳；三焦之原， 
出于阳池；膀胱之原，出于京骨；大肠之原，出于合谷；小肠之原，出于腕骨。十二经皆以俞为原者，何也？ 
然∶五脏俞者，三焦之所行，气之所留止也。三焦所行之俞为原者，何也？然∶脐下肾间动气 
者，人之生命也，十二经之根本也，故名曰原。三焦者，原气之别使也，主通行三气，经历于五脏六 
腑。原者、三焦之尊号也，故所止辄为原。五脏六腑之有病者，皆取其原也。 



<目录>从六十二难至六十八难论穴道

<篇名>六十七难

属性：六十七难曰∶五脏募皆在阴，而俞在阳者，何谓也？然∶阴病行阳，阳病行阴，故令募在阴，俞在阳。 



<目录>从六十二难至六十八难论穴道

<篇名>六十八难

属性：六十八难曰∶五脏六腑，皆有井荥俞经合，皆何所主？然∶经言所出为井，所流为荥，所 
注为俞，所行为经，所入为合。井、主心下满，荥、主身热，俞、主体重节痛，经、主喘咳寒热， 
合、主逆气而泄，此五脏六腑井荥俞经合所主病也。 



<目录>从六十九难至八十一难论针法

<篇名>六十九难

属性：六十九难曰∶经言虚者补之，实者泻之，不虚不实，以经取之，何谓也？然∶虚者补其母，实 
者泻其子，当先补之，然后泻之。不虚不实以经取之者，是正经自生病，不中他邪也，当自取其经， 
故言以经取之。 



<目录>从六十九难至八十一难论针法

<篇名>七十难

属性：七十难曰∶春夏刺浅，秋冬刺深者，何谓也？然∶春夏者，阳气在上，人气亦在上，故当浅取之；秋冬者，阳气在 
下，人气亦在下，故当深取之。 
春夏各致一阴，秋冬各致一阳者，何谓也？然春夏温、必致一阴者，初下针，沉之至肾 
肝之部，得气、引持之阴也。秋冬寒，必致一阳者，初内针，浅而浮之至心肺部，得气、推 
内之阳也。是谓春夏必致一阴，秋冬必致一阳。 



<目录>从六十九难至八十一难论针法

<篇名>七十一难

属性：七十一难曰∶经言刺荣无伤卫，刺卫无伤荥，何谓也？然∶针阳者，卧针而刺之∶刺阴者， 
先以左手摄按所针荥俞之处，气散乃内针。是谓刺荣无伤卫，刺卫无伤荣也。 



<目录>从六十九难至八十一难论针法

<篇名>七十二难

属性：七十二难曰∶经言、能知迎随之气，可令调之；调气之方，必在阴阳。何谓也？然∶所 
谓迎随者，知荣卫之流行，经脉之往来也。随其逆顺而取之，故曰迎随。 
调气之方，必在阴阳者，知其内外表里，随其阴阳而调之，故曰，调气之方，必在阴阳。 



<目录>从六十九难至八十一难论针法

<篇名>七十三难

属性：七十三难曰∶诸井者，肌肉浅薄，气少，不足使也，刺之奈何？然∶诸井者，木也；荥者，火也。 
火者，木之子，当刺井者，以荥泻之。故经言补者不可以为泻，泻者不可以为补。此之谓也。 



<目录>从六十九难至八十一难论针法

<篇名>七十四难

属性：七十四难曰∶经言春刺井，夏刺荥，季夏刺俞，秋刺经，冬刺合者，何谓也？然∶春刺井者， 
邪在肝；夏刺 
荥者，邪在心；季夏刺俞者，邪在脾；秋刺经者，邪在肺；冬刺合者邪在肾。 
其肝心脾肺肾，而系于春夏秋冬者，何也？然∶五脏一病，辄有五色。假令肝病∶色青者肝也， 
臊臭者肝也，喜酸者肝也，喜呼者肝也，喜泣者肝也。其病众多，不可尽言也。四时有数，而并系于春夏 
秋冬者也。针之要妙，在于秋毫者也。 



<目录>从六十九难至八十一难论针法

<篇名>七十五难

属性：七十五难曰∶经言东方实，西方虚，泻南方，补北方，何谓也？然∶金木水火土，当更相平。 
东方木也，西方金也。木欲实，金当平之；火欲实，水当平 
之；土欲实，木当平之；金欲实，火当平之∶水欲实，土当平之。东方肝也，则知肝实；西方肺也， 
则知肺虚。泻南方火，补北方水。南方火，火者木之子也；北方水，水者木之母也。水胜 
火，子能令母实，母能令子虚。故泻火补水，欲令金不得平木也。经曰、不能治其虚，何问其余。 
此之谓也。 



<目录>从六十九难至八十一难论针法

<篇名>七十六难

属性：七十六难曰∶何谓补泻？当补之时，何所取气？当泻之时，何所置气？然∶当补之时，从卫取气； 
当泻之时，从荣置气。其阳气不足，阴气有余，当先补其阳，而后泻其阴；阴气不足，阳气有余， 
当先补其阴，而后泻其阳。荣卫通行，此其要也。 



<目录>从六十九难至八十一难论针法

<篇名>七十七难

属性：七十七难曰∶经言上工治未病，中工治已病者，何谓也？然∶所谓治未病者，见肝之病，则知 
肝当传之与脾，故先实其脾气，无令得受肝之邪，故曰治未病焉。中工者，见肝之病，不晓相传， 
但一心治肝，故曰治已病也。 



<目录>从六十九难至八十一难论针法

<篇名>七十八难

属性：七十八难曰∶针有补泻，何谓也？然∶补泻之法，非必呼吸出内针也。知为针者，信其左∶ 
不知为针者，信其右。当刺之时，先以左手厌按所针荥俞之处，弹而努之，爪而下之，其气 
之来，如动脉之状，顺针而刺之。得气因推而内之，是谓补；动而伸之，是谓泻。不得气，乃与男外 
女内；不得气，是谓十死不治也。 



<目录>从六十九难至八十一难论针法

<篇名>七十九难

属性：七十九难曰∶经言迎而夺之，安得无虚？随而济之，安得无实？虚之与实，若得若失；实之与 
虚，若有若无。何谓也？ 
然∶迎而夺之者，泻其子也；随而济之者，补其母也。假令心病泻手心主俞，是谓迎而夺 
之者也，补手心主井，是谓随而济之者也。 
所谓实之与虚者，牢濡之意也。气来实牢者为得，濡虚者为失，故曰若得若失也。 



<目录>从六十九难至八十一难论针法

<篇名>八十难

属性：八十难曰∶经言有见如入，有见如出者，何谓也？然∶所谓有见如入者，谓左手见气来至乃内针， 
针入见气尽，乃出针。是谓有见如入，有见如出也。 



<目录>从六十九难至八十一难论针法

<篇名>八十一难

属性：八十一难曰∶经言无实实虚虚，损不足而益有余。是寸口脉耶？将病自有虚实耶？其损益 
奈何？然∶是病非谓寸口脉也，谓病自有虚实也。假令肝实而肺虚，肝者木也，肺者金也，金木当更 
相平，当知金平木。假令肺实而肝虚，微少气，用针不补其肝，而反重实其肺，故曰实实虚虚，损 
不足而益有余。此者中工之所害也。 

